---
title: iBlueNova يعيد حياة البلوتوث للآيفون
date: 2010-02-15T23:28:17+03:00
author: Mo9a7i
layout: post
permalink: '/2010/ibluenova-%d9%8a%d8%b9%d9%8a%d8%af-%d8%ad%d9%8a%d8%a7%d8%a9-%d8%a7%d9%84%d8%a8%d9%84%d9%88%d8%aa%d9%88%d8%ab-%d9%84%d9%84%d8%a2%d9%8a%d9%81%d9%88%d9%86/'
tags:
  - iBlueNova
  - iphone
  - تقنية
---

البشااااااااااارة يالربع

كولوولولولوولولولوليش

أخيراً وبعد طول إنتظار

تم إصدار أبلكيشن البلوتوث البديل للآيفونات 2g و 3g و 3gs بنوعيه الجديد والقديم ليتيح لمستخدمي الآيفون كافة مميزات البلوتوث الممنوعة من أبل

إسم البرنامج iBlueNova 2.0 كان يسمى iBluetooth سابقاً للمبرمج MeDevil(أخخخخ لو يعطيني مخه ثلاث ايام ونص اسوي لي 5 برامج بس)

![واجهة البرنامج](http://www.mo9a7i.com/assets/files/2010/02/IMG_0287.png)

يمكن إيجاد البرنامج في السيديا بقيمة 5.99 دولار وأعتقد هذا السعر قليل بحق المبرمج ولكن على كل حال فيه إمكانية المكاسر, تقدر تدق عالمبرمج وتحاول ينزل لك كم سنت من هنا ومن هنا بالإضافة إلى ذلك

بإمكان الجميع تنزيل البرنامج بدون دفع اي قرش وهذي الميزة تنفع القحيطية , فترة تجريبية لمدة 15 يوم بعدها تحتاج ترخيص البرنامج او شراءه او إنتظار نسخة مكركة منه < مع إني مانصح فيها

بأسفل التدوينة صور للبرنامج مع شرح بسيط لبعض المميزات

سأقوم بعرض بعض المميزات والعيوب التي تم إكتشافها خلال الساعتين الأولى من تجربة البرنامج

## مميزاته

1. إرسال الملفات والصور بجميع أنواعها من الآي فون لأي جهاز جوال آخر يدعم خاصية إستلام وارسال الملفات.
2. إستقبال كافة أنواع الصور والملفات من كافة أنواع الأجهزة.
3. إمكانية تشغيل أو إغلاق خاصية الـ Discovery بحيث يمكن للأجهزة الأخرى رؤيتك أو لا.
4. تغيير إسمك الذي يعرض في البلوتوث.
5. إمكانية البحث الآلي عن أجهزة البلوتوث القريبة.
6. إمكانية إختيار تحويل الصور قبل إرسالها إلى صيغة jpg.
7. إختيار أماكن حفظ الملفات المستلمة بأنواعها , الفديو بمجلد معين والصور بمجلد معين والصوتيات بمكان معين ويعني , الواحد يقدر يرتب عفشه او يخليه حوسة على كيفه

## عيوبه:

1. طبعاً دعمه للعربي الظاهر لك عليه شوي, أسماء الأجهزة العربية بعضها يطلع صح وبعضها لا
2. الملفات اللي إسمها بالعربي برضه ينصك جنبها أحياناً ومايستلمها
3. صديقي Fahad Alzanbaqi إكتشف أيضاً إن البرنامج مع الملفات اللي حجمها اكبر من 5 ميقا أحيانا مايرسل
4. ماتقدر تسوي إقتران أو تحط الجهاز موثوق به بحيث إنه يرسل لك بدون تنبيه, لازم تسوي قبول كل مرة
5. ماتقدر تستقبل مجموعة ملفات مع بعض , تستلم واحد واحد

في النهاية البرنامج يعتبر زي العسل بحلوه ومره ونعمة بدال البلوتوث العقيم اللي كان قبل هالبرنامج , وأنا شخصياً واثق تمام الثقة إن البرنامج بيفوق توقعاتنا في الفترة القادمة عن طريق التطويرات وتشجيع المطورين حقينه وهيك وبناكل كيك

بنحاول من خلال التعليقات بهذي التدوينة نذكر المميزات اللي نسينا ذكرها والحلول والعيوب وأي شي جديد خلال هاليومين بالنسبة للآي بلونوفا ف شاركونا حياكم الله على بلوتوثكم

## صور من البرنامج

![اول شي تشوفه](http://www.mo9a7i.com/assets/files/2010/02/IMG_0285.png)

هذا أول شي تشوفه بالبرنامج

طبعاً

Enable علشان تفعل البلوتوث والبرنامج

Visible علشان تخلي اجهزة البلوتوث الثانية تقدر تشوفك , تقدر تخليه يولي إذا تبي ترسل بس وماتستلم

طبعاً تحتها الفايل منجر

هذا إذا بغيت ترسل ملفات , تختار من الفايل منجر اي ملف وتطق إرسال ويرسله , الصور بيفتح لك كل صور الجهاز ويعرض لك مساراتها

والفديو أيضاً بيجيب لك مسارات الفديو على جهازك وتختار منها

والامور الباقية برضه نفس الشي

![بعض الخرابيط الأخرى](http://www.mo9a7i.com/assets/files/2010/02/IMG_0289.png)

هنا نشوف أكتيفتي

الترانسفير ,, اللي هو الملفات اللي قاعدة تنقل الآن أو تم نقلها واستلامها أو اي شي الزبدة يعرض لك هنا تقرير باللي صار واللي قاعد يصير

تحته

Device Discovery هنا إذا بغيت تبحث عن الاجهزة اللي حولك وتضيف للمفضلة أو شي زي كذا

تقدر تضيف أجهزة للمفضلة , لكن ماتقدر تعطيهم صلاحيات إقتران أو إنهم يرسلون لك بدون ما يجيك تنبيه مثلاً

هذي صورة توضيحية

![Device Discovery](http://www.mo9a7i.com/assets/files/2010/02/IMG_0290.png)

وتحتها السيتنقز اللي هي الخصائص وصورها بالأسفل

![خصائص أو إعدادات الآي بلونوفا](http://www.mo9a7i.com/assets/files/2010/02/IMG_0291.png)

زي مانتوا شايفين يقول لي إختر إسم جهازك للعرض قدام الناس

وتحتها معطيني الأدرس (العنوان الخاص) حق البلوتوث حقي, مثل الآي بي لكن للبلوتوث يكون شكله كذا

تحتها البحث التلقائي لو بغيته يبحث تلقائي عن اجهزة بلوتوث جديدة وانا اتحرك, لكن ماحس إني أحتاجها وبتستهلك بطارية

تحتها الهزاز , مادري ليش بس طنشته

تحتها خاصية مادري وشهي حقيقة

بعدها المجموعة اللي بعدها

Security

هذي لو حبيت إنه أي تواصل بينك وبين أي جهاز يكون قبله رقم سري, تحدد الرقم السري أو تلغيه زي ما أنا ملغيه كذا مايحتاج , الناس ثقة وماله داعي هالحواجز بيننا

![تكملة الإعدادات والخصائص](http://www.mo9a7i.com/assets/files/2010/02/IMG_0293.png)

هنا يقول لك لو حاب يحول الصور لصيغة JPG قبل الإرسال

وتحتها يقول لك إذا تبيه يحفظ الصور المستلمة بمكتبة الصور بجهازك مباشرة بحيث تنعرض مع صور الكاميرا

اما مجموعة الخيارات اللي تحت

Pathes

هذي اذا بغيت تحدد فيها كل نوع ملفات وين ينحفظ, تختار وين تنحط الصور ووين تنحط الفديو وهالسوالف  او تخلي كل شي زي ماهو عليه

إنتهى
