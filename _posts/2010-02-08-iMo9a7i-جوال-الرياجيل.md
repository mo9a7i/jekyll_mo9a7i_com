---
title: iMo9a7i جوال الرياجيل
date: 2010-02-08T16:52:21+03:00
author: Mo9a7i
layout: post
permalink: '/2010/imo9a7i-%d8%ac%d9%88%d8%a7%d9%84-%d8%a7%d9%84%d8%b1%d9%8a%d8%a7%d8%ac%d9%8a%d9%84/'
Thumbnail:
  - http://www.mo9a7i.com/assets/files/2010/02/iphone_by_JLEGA1.jpg
tags:
  - تقنية
  - iphone
---

طبعاً أنا من الناس اللي يحتقرون البلاك بيري ويحتقرون حامله ومستخدمه وبائعة والمعين عليه والمشجع له وكل من تسول له نفسه إنه يقترب من هذا الجهاز أو ينظر بنظرة رضا إلى أي شخص آخر موافق على هذه التقنية الخائسة!

لكن , هذا مو موضوعنا, موضوعنا إني كنت برضه ماني مقتنع بالآي فون,
كنت اشوفه جوال عادي مثله مثل اي طابوقه أخرى من الجوالات اللي ينشق المخبى من ثقلها وماكنت متحمس له ابد, يعني شي عادي (اهم شي إنه مو بيدين المبزرة)

لكن,
دعت الحاجة في أحد الأيام إني أفكر واخطط واتدبر في مسألة إني أشتري لي أيفون, لغرض واحد فقط كنت محتاجه
اللي هو , برنامج من برامجه إسمه iWHMCS تبع شركة <http://www.whmcs.com>
مالكم بالطويلة , البرنامج هذا ممكن مايهمكم لكنه كان يهمني أنا

![iphone](http://fc02.deviantart.net/fs29/f/2008/091/a/4/iPhone_Delight_by_Sangiev.png)

سويناها وصكيناه وما أدراك مالذي صكيناه
iPhone 3Gs ويااااحبي له
كلها ساعتين من يوم شريته وانا اللي اندعس من حبه ياااااااااالبا خراطيش شاشته وحس سماعته.
فعلاً
ماينلام صاحب الايفون اللي وسوس بالأيفون , هذا فعلاً جهاز الرياجيل مو البلاك بيري عليه اللعنة

- كاميرا 3 ميقا بيكسل تصور صور عادية وفديو
- توسيع للرام وصل 256 ميقا
- مساحات كبيرة للذاكرة الداخلية 16 قيقا أو 32 قيقا
- خاصية ال voice control : أي شي تبيه , تتصل على أحد , تفتح برنامج تحوس , تقدر تقولها بصوتك ويشتغل اللي تبيه
- بوصلة منه وفيه , توريك الشمال وين وانت وين ملقي
- ضبطوا البطارية صارت تطول أكثر
- خاصية جديدة Locate My Iphone مع MobileMe تقدر تحدد الايفون حقك لو إنسرق أو ضاع او صار فيه شي وين مكانه

هذي طبعاً الخواص الجديدة اللي اضافوها , غير القديمة اللي كانت منه وفيه
الجهاز سعره صحيح غالي شوي (<<مادفع شي من جيبه) بس إنه فعلاً لو ادفع فيه 5 الاف , سعره فيه.

بكل بساطة, السر هو , البرامج والتطبيقات اللي تقدر تركبها عليه
علشان أسهل عليكم الموضوع, بحط لكم البرامج اللي انا ركبتها ووظيفة كل برنامج إيش

**نبدا بإسم الله:**

- aNote : هذا من أول البرامج اللي ركبتها وهو بكل بساطة ,برنامج مرتب وواجهتة حلوه مرة اقدر اسجل فيه ملاحظاتي, طبعا مسوي فيه مجلدات مختلفة (العمل,البيت,أمور باسويها,أمور بأشتريها,اشعار) وبكل مجلد احط ملاحظاتي بشكل رايق وفلة.
- FaceBook : مايحتاج اشرح واقول وش وظيفته, الفيس بوك بجوالك, شوف العالم, شات مع أخوياك, تصفح الصور, إرفع صور جديدة, إكتب عالـ Wall , كلش كلش للفيس بوك فيه.
- FML : ماودي حقيقة أشرح لكم هالشي لكن إبحثوا عنه بالنت وبتعرفون وشهو لوول.
- Google : تقريباً قوقل بشكل كامل في جوالك . البحث Docs التقويم , الصور , الترجمة , الخرايط
- iWHMCS : طبعاً هذا البرنامج اللي شريت عشانه الأيفون, اقدر اربط جوالي بسكربت WHMCS الخاص بالإستضافة (إدارة العملاء, التذاكر, الطلبات الجديدة) كلش يجيني عالجوال
- eBuddy Pro : برنامج مسنجر , yahoo,msn,aol,icq, كلو كلو , تقدر تشغل اكثر من مسنجر بوقت واحد تسولف ترسل صور كلو
- iFile : برنامج يهم أصحاب الأيفون , يقدرون من خلاله يتصفحون ملفات ومجلدات الايفون
- Shazam : هذا برنامج رهيب لووول, وش وظيفته ؟ أول ماشغله يصير فيه زر في نص الشاشة , إذا انا في مرقص مثلاً لووول أو بالسيارة أو بأي مكان وسمعت اغنية وحاب أعرف إسمها ومعلومات عنها , أطق الزر هذا , يسجل 10 ثواني من الاغنية , ويعطيني إسمها واسم المغني ومعلومات عنها وصفحة لها باليوتيوب وكذا (عيبه بس عالأغاني الإنقليزية)
- Skype : مايحتاج بعد اشرح عن هذا
- WordPress : برنامج رابطه بموقعي هذا , موقع موصاحي, أشوف فيه التعليقات , أكتب مواضيع جديدة واتحكم بموقعي من الجوال
- aTube: انزل مقاطع اليوتيوب اللي تعجبني على جوالي واتفرج عليها بأي وقت ثاني.
- Flixter : يجيب لي آخر الأفلام اللي طلعت بالعالم , سواء سينما أو دي في دي , معلومات عنها وراي الناس وهيك
- Episodes Lite: نفس فكرة الأول , بس يعطيني أخبار المسلسلات وش أخر جزء طلع وش آخر حلقة وملخصات عنها
- iBlackList : <<< رهييييب , عندك ناس ماتبي ترد عليهم ؟ مزعجين دين أهلك بالرسايل او بالمكالمات؟ حط ارقامهم بذالبرنامج وعلمه وش يسوي فيهم (يعطيهم بزي) أو يخليهم يدقون لين يموتون مايرد عليهم , يمسح رسايلهم او او او او,,, مايحتاج تكلم الإتصالات ولا موبايلي تقول لهم احجبوا الرقم, إحجب إنت بنفسك
- USB Drive: هذا برنامج يخلي الأيفون حقي كنه فلاش ميموري أو هاردسك خارجي, إذا شبكته بكمبيوتر , أقدر اشوفه كنه فلاش ميموري واحمل فيه ملفات وامسح ووووو
- MobileLog : هذا يضيف خواص زيادة لقائمة المكالمات اللي عندك.يسجل كل رقم دق , كم مرة دق عليك واوقات المكالمات هذي ومدة كل مكالمة يعني تدخل مثلاً إسم أي شخص , وتشوف آخر المكالمات اللي بينك وبينه ومعلوماتها
- pTerm: أصحاب السيرفرات يهمهم هالبرنامج , يوفر لك خاصية الشل من جوالك , تدخل تتحكم بسيرفراتك وانت برا البيت
- fileApp : برنامج يخليك تشغل ملفات البور بوينت والإكسل والوورد والبي دي إف وكولو , وتقراها عالجوال
- NoktM7shsh: برنامج نكت محشش, فيه عدة تصنيفات وبكل تصنيف فيه نكت محششين مختلفة , فلة وقت الطفش إدخل واقرا
- iPray: يجيب لك مدينتك وأوقات الصلوات فيها ويشغل لك أذان عند وقت الأذان (تقدر تحدد الصلوات اللي يأذن فيها واللي مايأذن فيها)
- whiteNoise: برنامج رهيب, فكرته , إن بعض الناس يحبون ينامون على اصوات معينة , بعضهم يحبون الهدوء مثل اصوات الامواج , أصوات هوا , اصوات مطر , وبعضهم يحب الإزعاج , صوت تلفزيون مخرفش , صوت طيارات , صوت قنابل لوول يشغلها لك لمدة إنت تحددها ويقعد يهدا يهدا يهدا بالصوت لين تنام
- Trapster: ليه تشتري كاشف رادار وانت عندك أي فون؟ هالبرنامج تشغله وانت ماسك خط مثلاً, إذا كان فيه نقطة تفتيش قدامك أو رادار أو كاميرا سرعة أو تقاطع خطر , ينبهك قبل لا توصلها. طبعاً فكرته هي إنه انت مثلاً لو شفت رادار تبلغ عنه بالبرنامج وهو يحفظ المكان, ولما يجي شخص ثاني ينبهه ,, الناس خلقه ماخلوا شي حاطين كل الرادارات ف انت شغل وانتبه بس
- AroundMe: هذا إذا كنت محتاج صرافة ضروري أو محتاج محطة بنزين أو مطعم أو مقهى أو مستشفى أو فندق , يحددد مكانك ويعطيك أقرب الخيارات اللي حولك وخريطة لهم
- Contact By Number : فيه احد دق على جوالك الثاني او جوال واحد من اخوياك وقال لك خويك شوف هالرقم مسجل عندك ولا لا؟ مايحتاج تتعب نفسك وتكتب الرقم كامل , إكتب مثلا 050482 وهو يجيب لك كل الأسامي اللي يبدون بهالرقم , وإن ماكان فيه احد بيقول لك مافيه احد ف مايحتاج تكمل الرقم للأخير
- WhosHere : هذا برنامج رهيب ويطقع لمسنجر البلاك بيري الف مليون مرة. هو برنامج شات, بس يجيب لك الناس اللي حولك واللي مركبين البرنامج, يجيب لك بعد الشخص عنك مثلا 1 كيلو او 1.5 كيلو وإسمه وجنسه وعمره وتقدر تسولف معاه وتضيفه وتشوف صوره إن كان هو ناشر صور, تضيف ناس للمفضلة ووووو . (كثير ناس مركبينه).
- iPTT : البرنامج اسمه i Push to Talk , زي الكينود اللي يعرف الكينودد, جهاز مراسلة وسوالف ,فيه قنوات , لها ارقام تدخل وتسولف بالصوت. مليان ناس
- WiFiFoFum : برنامج يعتمد عالمشاركة مثل Trapster, تشغله ويجيب لك محلات الواي فاي او شبكات الإنترنت اللي قريبه منك على شكل خريطة ,, تروح عندهم وتشبك
- pMessenger وأخيرا وليس آخرا, إن كنت تبي تشتري بلاك بيري علشان الشات والإضافات والخرابيط ويصير عندك بي بي pin , لوول هذا برنامج للأيفون إسمه pMessenger ويصير عندك PMiD . اللي يبي يضيفني ترا حقي D4BE0AA7  اللي في النص هذي زيرو

طبعاً هذي بس البرامج اللي انا مركبها حتى الآن, الألعاب ماقلت لكم عنها لان فيه له ألعاب كثير وفيه برامج أكثر , وفيه بعض البرامج تخص الجهاز نفسه ف ماذكرتها هنا لانها كثير بعد.

الجهاز منه وفيه فيه iPod بحيث تقدر تحمل اغانيك او مقاطعك الصوتية وترتبها على حسب الفنان أو الألبوم وتشغل فيه فديوهات

**فيه حاجة عجبتني كثير في الأيفون وهي حاجة ممكن استخدمها بال iPod , حاجة إسمها iTunes U , هذي مايحتاج لها برامج ولا شي , أقدر أنزل محاظرات جامعية أو حاجات زي كذا عالأيفون بمختلف المجالات(الهندسة,الفلسفة,الإدارة,التجارة…..إلخ) واحطها عالأيفون , إذا كنت فاضي وجالس خمس دقايق ماعندي سالفة(وهذي العادة) أركب سماعاتي واشغل احد هالمحاظرات الخفيفة واقعد اتسمع لها وأحيانا يكون معها عرض فديو.**

الجهاز أكثر من رائع وأنصح أي أحد يسرق 3000 ريال ويروح يشتري له واحد

هذي صور للبرامج اللي انا مركبها

![x](http://www.mo9a7i.com/assets/files/2010/02/IMG_0125-200x300.png)
![x](http://www.mo9a7i.com/assets/files/2010/02/IMG_0126-200x300.png)
![x](http://www.mo9a7i.com/assets/files/2010/02/IMG_0127-200x300.png)
![x](http://www.mo9a7i.com/assets/files/2010/02/IMG_0128-200x300.png)

اللي عنده إستفسارات أو أسئلة يتفضل وفيه عالم ثانية كثير ممكن ترد عليه

واللي عنده إضافات أو تصحيح على الخرابيط اللي انا حطيتها أو عنده برامج حلوة للأيفون , حياه الله
